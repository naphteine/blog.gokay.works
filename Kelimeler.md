# Kelimeler I

Kime daha yazık? İstemeden acı verene mi, acı çekene mi?
Bardak elinden düştüğünde sadece kalın dibi tek parça olarak kaldı, geri kalanı etrafa saçıldı. İkisinin de ayakları çıplaktı.
- Sen ne dediğini çok iyi biliyorsun!
Yine de bekleyebilirdin.
- Nereye kadar? Sonsuza kadar seni mi bekleyecektim? Beni sözlerinle imkansızlığa sürükledikten sonra, bir de seni beklememi mi bekledin? Tutunabileceğim en ufak umudu bile paramparça edip, yine de bekleyeceğimi mi zannettin? Sırf sana olan bağlılığımdan vazgeçmek istemiyorum diye, vazgeçemeyeceğimi mi sandın? Sırf sana olan sevgimden her şeyden vazgeçebiliyorum diye, kendimden böyle bir durumda da vazgeçeceğimi mi sandın? Ki ben onu da yaptım. Kimse bana çıkıp diyemez sen sevmedin diye. Kimse bana, sen çabalamadın diyemez. Kimse bana uğraşmadın, elinden geleni yapmadın diyemez. Ben o kadar çok denedim ki, o kadar çok çabaladım ki, sınırları geçtim.
- Sırf kendimi aptal görüyorum diye, benimle dalga geçmene izin veriyorum diye, beni onlar gibi aptal mı sandın? Ne yaptığını, neden yaptığını anlamadığımı mı zannettin? Sırf kırılma diye insanların arkandan söylediklerini değiştirip seni övüyordum diye, gerçekten kendini büyük mü gördün? Bu kadar mıydın? Schopenhauer haklı, hayat kovaladıklarının ne kadar değersiz olduğunu gösteren zorba bir öğretmen.
- Sırf garibim diye, bunu hak ettiğimi mi düşündün? Sence böyle mi doğdum? Böyle olmak mı istedim? Sence bana neler ettiler ki ben bu hale düştüm? Ben üstüne umudumu kesmedim insanlardan, yine denedim. Yanlış yaptım.
Kendini acındırıyorsun, çok kötü şeyler yaşamışsın gibi davranıyorsun. Çocuksun. Büyümüyorsun. Anlamıyorsun. Anladığını sanıyorsun fakat aynı yerde dönüp duruyorsun.

---

# Kelimeler II

Sana laf anlatmaya çalıştım, fakat anlamadın. Bir istek ve bir hayal yarattın ve bunun peşinden koştun. Durmanı ve istemediğimi söyledim, durmayı başaramadın.

---

Önemli olan daha güçlü bir uyarıcıya ihtiyaç duymandı. Seni durdurabilmek için daha sert olmam gerekti. Fikrim değişebilir. Sevebilirim ve sevmeyebilirim. İsteyebilirim ve vazgeçebilirim. Tercih benim. Benim seni sevmem dünyanı aydınlatıyorsa, bu senin içinde oluyor. Benim seni istememem her şeyi karartıyorsa, bu da senin içinde olan bir şey. Seni sevmediğim için benden nefret etmek yerine seni sevmeyince her şeyi karartan kendinden nefret et.

---

Ama o kadar basit değil. Daha karmaşık geliyor. Arzularımı, hayallerimi dinlemeyeceksem neyi dinleyecektim? Asıl test ettiğim düşünce buydu. Ne bana yol göstermeliydi? Benim için hepsi bir yol arayışıydı. Deliliğe kadar varan şey, bir yol bulma çabasıydı. Kimi dinleyecektim? Hangi yolu takip edecektim? Olmaktan nefret ettiğim bir kişiydim zaten, fakat beni ne değiştirecekti? O zamanlar eksik olanın ne olduğunu arıyordum. Sen olduğunu düşündüm. Haklıydım da, senin yanında dünyam değişiyor, korkum geçiyor, mutlu olabiliyordum. Faure dinlemek gibiydi. Keman çalarken kendimi kaybettiğim anlar gibiydi. Bir hikayenin içinde kaybolmak gibiydi, fakat bu sefer ana karakter bendim. Hikaye bitmiyordu sürekli bir şeyler oluyor, bir şeyler ekleniyordu. Kavga bile o kadar farklı, o kadar zevkli geliyordu ki her gün kavga edesim geliyordu. Belki de bu kötüydü. Belki de kötülükten zevk alıyordum ve bu değişmeliydi. Ben hepsinden vazgeçip çok zor bir yola girme cesareti gösterdim. Yine elim titriyor, yine sesim kısılıyor, yine duygusallaşıp gözümden yaşlar dökülüyor fakat en azından kendi çukurumdayım.

---

Öyle olmalı. Yol bu. Karara saygı duymayı ve uzak durmayı öğreneceksin.

# Kelimeler III

Kelimeler III
- Eğer ki benimki aşk değildiyse, eğer ki ben gerçekten sevmediysem, neden vazgeçmek bu kadar acı verdi? Obsesyonla karışık yaşanmış da olsa aşk, aşktır.
Gösterişçi bir budalasın.
- Sence sana seni ne kadar hak ettiğimi kanıtlamak için mi çabalıyorum? Olay basit aslında. Göremiyorsun. Bir yangın var, sönmüyor. Ben bunu söndürmek için her yolu deniyorum. Seninle olsam bile sönmeyeceğini biliyorum.
Aşk edebiyatı yapma. Olmayacağını biliyorsun.
- Sence ben böyle aşağılanmama meydan verecek duyguların gelişmesini ister miydim? Benim için basitti, sadece hayatta hiçbir şeyi kaçırmak istemiyordum. Geri dönüp üzülmek istemiyordum. Elimden geleni yapmak istedim.
Yapamadın.
- Yapamadım. Yapabileceğimi düşündüm fakat olmadı. Çok yanlış hareketlerde bulundum doğru sanıp. Uzak durup çıkar yol aradım. Konuştum. Yazdım. Çizdim. Senin hayatında incecik bir izdim. Şarkılar yazmayı bile düşündüm. Başkalarını yerine koymayı denedim. Olmuyor. Çaresizliğimi gördün ve tek yaptığın canımı yakmak oldu. En hassas noktamdan bir iğne batırdın, derimin içine kadar, kemiğime kadar. Acısı öyle güçlüydü ki kendimi kaybettim. Güldün. Komik geldi sana.
Kafandan senaryo yazıyorsun.
- Ben ne yaşadığımı biliyorum!
Peki ben ne yapacaktım?
- Sonradan pişman olma hakkına sahip değilsin, dediğin onca ağır laftan sonra. Ben ne kadar acı çeksem de sana zarar vermemek için kendimi ateşlere attım. Herkese ben kötüyüm dedim. Ben böyle bir hata yaptım diye anlattım. Acı çekmek istedim. Yaptığım şeyi suç sandım, cezasını çekip kurtulmak istedim fakat olmadı. Çünkü suç yoktu. Sadece ne yapacağını şaşırmış bir adam orada öylece yok olmayı bekliyordu.
Dram kraliçesi.
- Bir anlamı yok. Ben yaşadığımı kendim bilirim. Yolunu kaybetmiş bir adamdım. Şimdi bir yolum var. Acı hissettiğim noktaları ilham kaynağı olarak kullanıyorum. Acı geçmezse daha iyi, daha çok yazarım. Daha çok çizerim.
Beni alakadar etmiyor.
- Evet, sorun da bu. Çözmek istediğim problem bu. Benim içimde senden bu kadar bağımsız fakat sana bu kadar bağlı bir fırtına hangi hakla kopuyor? Olan her şeyi kabullendim, hatalarımı kabullendim, uzak dur dedim. Yine bir gün dayanamadım seni de işin içine kattım. Ve yine aynı fırtına daha güçlü esmeye başladı. Yine de eskisine göre gücünü kaybediyor. Görebiliyorum. Bir gün dinecek. Buna eminim. Yine de beni bu kadar yıkan bir fırtına nasıl başladı, hala anlam veremiyorum. Anlayamıyorum.

# Kelimeler IV

Şu ışıkta titreyen parmaklarımın duvara yansıyan gölgesine acı. Dindir içimde dinmek bilmeyen yağmurları. Daha neler yaşayacaksın, kim bilir. Gelmemek senin seçimindi, şimdi istememek de benim. İki fiil birbiriyle bu kadar mı uyumlu olur? Yaz akşamlarında titreyen bir ışık gibi.

Bazen yaşam bana büyük bir zevkle gelir. İyi ki doğdum derim. Nefes alıp vermelerimi sayar, her seferinde gözlerim dolar. O kadar narindir ki hayat. O kadar pisliğe rağmen o kadar saf ve temizdir ki arzular. Herkesin aradığı ufak bir kurtuluştur. Yazın bir öğleden sonra, saat 4, oturmuşsun çimenlere ve elinde kitap, büyük gök adını yankılar, bulutlar ışıltısıyla boğar, onca çocuk ve sevgililer gelip geçer, tek aradığın içindeki kanamayı durduracak bir merhemdir. Bir şeyler ters gitmiştir, ama ne var ki önemi kalmamıştır.